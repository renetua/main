---
last_modified_at: 2023-12-08T12:59:41+02:00
title: Як іноземцю продати нерухомість в Україні?
date: 2023-12-08
source:
  title: Безоплатна Правова Домомога
  url: https://legalaid.gov.ua/
permalink: /articles/:title:output_ext
---

Нерезиденти, які купили нерухомість в Україні або одержали її в спадщину, можуть вільно нею розпоряджатися. Детальніше про те, як продати іноземцю квартиру, в рамках проекту "Я маю право!".

Нерезидентами виступають громадяни інших країн або України, а також люди без громадянства, які постійно проживають поза межами України. До даної категорії відносяться всі, хто має постійне місце проживання (ПМП) за кордоном. За Законом України «Про зовнішньоекономічну діяльність» під ПМП мається на увазі проживання на території певної держави не менше 1 року.

Громадянин України, який проживає на ПМП за кордоном, вважається нерезидентом тільки в тому випадку, якщо його перебування там не обумовлене виконанням службових обов’язків, контрактом або іншими подібними обставинами.

Укладати угоди купівлі-продажу нерухомості на території України мають право нерезиденти, яким виповнилося 18 років. Якщо іноземець особисто бере участь в здійсненні угоди, на момент підписання договору він повинен перебувати в Україні легально, що підтверджують його міграційні документи.

У разі продажу квартири, нерезиденту потрібно надати нотаріусу необхідні документи на квартиру та провести її оцінку.

Також, нерезидент повинен перевести на державну мову та нотаріально завірити свій паспорт (посвідку на проживання), свідоцтво про шлюб і згоду чоловіка/дружини на продаж нерухомості. Продаж неможливий без наявності у нерезидента картки фізичної особи – платника податків. Для цього нерезиденту потрібно звернутися з легалізованими документами до Державної податкової інспекції. Маючи цей пакет документів, нерезидент може укласти договір купівлі-продажу з покупцем.

Найчастіше рахунок нерезидента, на який потрібно перевести гроші, відкритий у закордонному банку. А отже покупцю доведеться розраховуватися іноземною валютою. Зробити це можна за наявності індивідуальної ліцензії НБУ, яка дозволяє використовувати іноземну валюту, як засіб платежу, а також переводити гроші за кордон. При здійсненні угоди на суму від 150 тис. грн, покупець повинен надати документ, що підтверджує законне володіння грошима.
